<h1>Geschiedenis Van Groenendaal Vóór 1913</h1>
<p>Het was geen gemakkeliike opgave om de geschiedenis van “Groenendaal" in een kort bestek samen te vatten. In dit verband heb ik, wat de reconstructie van de toestand in de 19e en 20e eeuw betreft, veel hulp ontvangen van de heer Smit, hoofd van Interne Zaken van de Gemeente Heemstede, waarvoor mijn bijzondere dank.</p>
<p>Het ontstaan van het wandelbos is een vrij ingewikkeld proces geweest, daar het een combinatie van grotere en kleinere landgoederen, van boerenhuizen en andere woon-vormen is. Van de belangrijkste willen we noemen: “Pauwenbos", "Groenendaal" , "Het Lam" , “de drie Corenaren", "de Driesprong" , “Bosbeek" , “Meerenberg", “Meervliet" en “Leeuwenberch' en het aan de oostzijde van de Glipperdreef gelegen “Overthoorn”. Zelfs gronden van blekerijen, die waren teniet gegaan, werden in het complex opgenomen. Van Groenendaal-Meerenberg zijn later weer afgesplitst: " Bosbeek", “Overthoorn” en " Marienheuvel" en het westelijk deel van de Algemene Begraafplaats.</p>
<p>Het grootste deel van deze landgoederen was gelegen aan of bij de Berglaan. Gezien dit feit liikt het nuttig om eerst iets te vertellen over de ligging van deze thans geheel verdwenen laan. Hij begon bij de Driesprong, die zijn naam ontleende aan het daar bijelkaar komen van de Voorweg, de Achterweg en de Berglaan. De Achterweg liep vroeger door tot de Glipperdreef, die zelf ook wel met de naam Achterweg aan-geduid werd. Vanaf de Driesprong maakte de Berglaan een ruime bocht en liep vervolgens dwars door het terrein van de huidige begraafplaats. Aan de zuidkant van de begraafplaats is de Berglaan nog op het terrein van Groenendaal terug te vinden in een pad dat duidelijk een laan geweest is. Het loopt op enige afstand van het verversingshuis, kruist de Bosbeeklaan en liep achter Bosbeek langs. Bij de grens met “Meer en Berg" moet de Berglaan oorspronkelijk geeindigd zijn. Daar bevond zich van ouds “het Berchlaner heck" . Buiten dit hek kreeg de Berglaan een klein verlengstuk, waaraan ook nog huizen gebouwd werden. Even tevoren had zich een voetpad afgesplitst dat in westelijke richting liep en ter hoogte van de Manpadslaan op de Herenweg uitmondde. Alle percelen waaruit het latere Bosbeek ontstaan is, liggen "ten eijnde van de Berchlaan". Van één ervan wordt in 1668 gezegd, dat het ligt "aan de hoeck van Pauwenbos aan het Berchlaner heck”. Daar mogen we dan ook de berg verwachten waaraan de Berglaan zijn naam ontleende! Nu is het bijna ondoenlijk om in een zwaar geaccidenteerd terrein de ligging van een " berg" te gaan zoeken. Het moet wel een berg geweest zijn, die wegens zijn hoogte of omvang indruk maakte op de bevolking. Dan zou in aanmerking komen ”de Stuijfberch” die gelegen moet hebben ongeveer ter plaatse van het huidige Bosbeek. Deze berg was oorspronkeliik bijna drie morgen groot en werd in twee gedeelten (in 1629 en 1699) door de eigenaars van Bosbeek (toen nog Rustmeer geheten) aangekocht. De benaming "de Stuijfberch” moet dan wel erg oud zijn, want in 1629 was hij al afgezand en als teelland in gebruik. De Berglaan wordt een enkele maal “Doodweg” genoemd. Allan vermeldt zelfs dat ook het zoëven genoemde naamloze voetpad, lopend van de Berglaan tot de Manpadslaan, óók Doodweg heette. Deze naam kan niet ontleend zijn aan het bestaan van de huidige Algemene Begraafplaats, want toen de gemeente bii raadsbesluit van 10 juni 1828 van de eigenaar van "Westermeer” voor f 1600 ruim een bunder land (dat oorspronkelijk bij Meer en Bosch gehoord had), aankocht voor de aanleg van de begraafplaats, werd dit perceel aan de noordzijde begrensd door de Doodweg. Aangezien deze naam dus in 1828 al bestond, heeft hij niets te maken met de aanleg van deze begraafplaats. Het was een andere naam voor de Berglaan, omdat de verder gelegen inwoners hun doden langs deze weg brachten naar de begraafplaats bii de kerk op het Wilhelminaplein. Ook wordt de Berglaan wel Voorweg genoemd (kaart van 1622). Op de kaart ziet men dat de Berglaan via de Driesprong een logische voortzetting van de nu nog bestaande Voorweg was. De Berglaan liep ook dwars door “Pauwenbos".</p>
<p>Dit uit eikenbomen bestaande bos moet de kern van het latere wandelbos geweest zijn. Wat betekent die naam en wat is er van bekend? Van het huis geheten "het Lam" wordt in 1660 gezegd, dat het grenst aan "de heer Pauw zijn bosch”. Tien jaar later wordt van diezelfde belending gezegd, dat zij bestaat uit "die plantage van Pauwenbos en de hofstede Groenendaal" . Deze laatste wordt, zoals uit andere akten blijkt, ten oosten, westen en zuiden omringd door “Pauwenbos”. Groenendaal lag dus in het Pauwenbos en het lijkt wel waarschijnlijk dat het daarvan deel heeft uitgemaakt. Pauwenbosch wil dus niets anders zeggen dan dat dit het bos was van de familie Pauw, heren van Heemstede. Was " Pauwenbos" een buitenplaats met herenhuis? We weten het niet met zekerheid. Eénmaal is er (in 1671) sprake van “Pauwenhuijs" . Misschien is dit huis identiek met een buitentje dat omringd door een tuin, op een kaart van 1622 ingetekend is, liggend aan de rand van " Pauwenbos".</p>
<p>In 1683 koopt Nicolaas Schuijt, eigenaar van "Groenendaal", “seeckere partije lants of wiIdernis, van outs genaamd “Pauwenbosch”, met eiken beplant, gelegen aan het einde van de Berglaan. Dit deel van Pauwenbos lag dus tussen Groenendaal en de Berglaan en werd nu bij Groenendaal gevoegd.</p>
<p>Ook dit perceel werd toen bij Groenendaal gevoegd en de naam Pauwenbos verdwijnt.</p>
<p>Het landgoed Groenendaal behoorde in 1634 toe aan François Tierens, koopman te Haarlem, doch afkomstig uit Brugge in Vlaanderen. Hij huwde tweemaal (in 1605 en 1627) met vrouwen die naar hun namen te oordelen óók uit het zuiden kwamen.</p>
<p>Kocht hij het terrein van de heer Pauw? Stond er toen al een huis?</p>
<p>Het deel van "Pauwenbos" dat lag aan de westzijde van Groenendaal en tot de grote Heemsteder Herenweg doorliep, kwam in 1750 in erfpacht aan Jacobus Philippus d’Orville, die toen eigenaar van Groenendaal was.</p>
<p>Op 1 mei 1634 verhuurt François Tierens "de wooninge genaemt Groenendaal", met boomgaard aan Huijbert Cornelisz. te Heemstede. Door een schutting die eeuwig moest bliiven staan, was Groenendaal gescheiden van het reeds eerder genoemde huis “het Lam". Bij de huur was inbegrepen "de huijzinge ende achtercamer of in plaats van dien het voorhuijs met de bovencamer ter keuze van de verhuurder". Toen Groenendaal in 1752 eigendom werd van Mr. David van Lennep, bestond het uit een "heerenhuizing met alle dezelfs behangen kamers, spiegel voor de schoorsteen in het huis". Verder "een tuinmanswoning, stallingen, koets- en wagenhuizen, het land daarnaast, broeikassen, ananas- en andere broeibakken met de glasen en andere ramen". Daarnaast werden nog verkocht "wagens en chaise" en ook "het beeld en pedestal aan het einde van de oranjelaan”. Niet bij de koop inbegrepen waren "de marmeren groepen". Van Lennep bleef slechts 15 jaar lang eigenaar, want in 1767 deed hij zijn bezitting over aan John Hope, lid van de bankiersfirma Hope en Co. Deze kocht in 1784 " Bosbeek” om daar te gaan wonen. Zijn besluit om het huis Groenendaal af te breken, kon hij niet ten uitvoer brengen, daar hij nog in hetzelfde jaar stierf. Zijn weduwe voerde de plannen van haar man uit: zij liet het huis afbreken en vestigde zich op "Bosbeek". In 1802 is sprake van “de hofstede Groenendaal met de tuinmanswoninge, stallinge en verdere gebouwen daarop staande". Het woord herenhuis ontbreekt, het was dus al weg; op de kaart van Nautz (1836) is ook geen huis te zien. De heer A.E. Hope droeg het hele complex op 31 januari 1873 over aan Clasina Aleida Visser, die in 1859 te Heemstede (buiten gemeenschap van goederen) gehuwd was met Jhr. Jean Baptiste van Merlen. Zij overleed op 12 november 1912 op "Bosbeek", waarna haar erfgenamen het hele complex op 15 maart 1913 verkochten aan de gemeente Heemstede. De aankoop geschiedde volgens raadsbesluit van 27 maart, dat op 9 april werd goedgekeurd door Gedeputeerde Staten. De koopsom bedroeg f 318.000,-; te zamen met de aan deze transactie verbonden kosten werd er f 350.000,- voor uitgetrokken. Op 17 juli 1913 vond de feestelijke opening plaats van het wandelbos Groenendaal .</p>
<p>Bij de koop was ook het landgoed " Bosbeek" inbegrepen. Het gebouw dat tot koets-huis voor Bosbeek diende, verbouwde de gemeente tot het huidige verversingshuis Groenendaal, dat anno 1917 in exploitatie genomen werd. Of dit huis oorspronkelijk deel heeft uitgemaakt van het oude landgoed Groenendaal is niet zeker. Het ziet er naar uit, dat het in het begin van de 19e eeuw (eind 18e eeuw?) gebouwd is. Het huidige Bosbeek werd door de gemeente op 25 februari 1915 alweer verkocht aan Jhr. Charles Fredrik van de Poll, van wie het landgoed overging op de zusters Augustinessen.</p>
<p>Over de oudere geschiedenis van “Bosbeek" is al in verband met "de Stuijffberch" iets gezegd. De oude naam van "Bosbeek” luidde “Rustmeer", dat in 1690 genoemd wordt. In 1731 wordt gesproken over “Bosbeek” van ouds genaamd “Rustmeer".</p>
<p>Op dat moment behoorde ook de buitenplaats “Meervliet” al tot “Bosbeek". Dat buiten was namelijk in 1696 door de erfgenamen van Matheus Trip aan de toenmalige eigenaar van “Rustmeer” verkocht. Het herenhuis Meervliet lag aan de Glipperweg tussen Bosbeek en Meerenberg, maar het bestond in 1731 al niet meer. Op de terreinen waaruit "Meer en Berg" gevormd is, bevonden zich in de 17e eeuw minstens drie blekerijen die alle verdwenen zijn. Het huis was eerst in handen van Cornelis van Goor, eigenaar van meerdere blekerijen. Daarna van 1677-1681 was het een bezitting van de heer Nicolai, opgevolgd door de familie Trip (1681-1696). David de Neufville volgde de Trippen in het bezit op, waarna het buiten in de familie Van Lennep kwam. De afgebroken blekerijen werden vervangen door een tuinaanleg van de bekende tuinarchitect Daniel Marot, wiens aanleg gewijzigd werd door de niet minder beroemde Jan David Zocher (1794).</p>
<p>Aan de zuidzijde van “Meer en Berg" lag “Leeuwenbergh". Dit buitentje werd in 1730 door Noclaas van Strijen, secretaris van van de stad Amsterdam en tevens exploitant van blekerijen, verkocht aan Dirk van Lennep, die het met " Meer en Berg" verenigde. “Meer en Berg" strekte zich dus uit van de Glipperdreef tot de Herenweg. Het weste-lijk deel werd op 26 april 1946 aangekocht ten behoeve van de zusters Augustinessen te Heemstede.</p>
<p>Het huis dat hier stond was pas in 1908 gebouwd (op oudere fundamenten?) maar werd in de oorlog totaal vernield, zodat het moest worden afgebroken. Op dezelfde plaats werd het huidige " Marienheuvel” gesticht. Het door deze verkoop belangrijk verkleinde " Meerenberg" werd bij raadsbesluit van 19 augustus 1948 door de gemeente Heemstede aangekocht voor f 525.000,- van de N.V. Huizen- en Grond Exploitatie Maatschappij te Amsterdam. Op 12 april 1949 werd het voor het publiek officieel opengesteld als "wandelbos Meer en Berg".</p>
<p>Wij zagen reeds dat "Groenendaal" door een schutting gescheiden was van “het Lam", dat aanvankelijk bij Groenendaal hoorde, maar door François Tierens (eigenaar van Groenendaal) in 1638 verkocht werd. Na enige wisselingen van eigenaars werd "het Lam" in 1648 aangekocht door Jan Miense Molenaar, de bekende Haarlemse kunstschilder. Op 10 februari 1660 vond vanuit de hofstede "het Lam" de begrafenis plaats van zijn vrouw, de bekende Judith Leijster. Zijn erfge-namen verkopen “het Lam" in 1670, waarna het buitentije als "West-Berghlaan ofte van outs genaampt het Lam" in 1726 door de eigenaar van Groenendaal gekocht en met dit buiten verenigd werd.</p>
<p>Aan de Berglaan grensde aan de noordzijde van "het Lam" het huis "de Drie Corenaren". Zijn naam kreeg dit buitentje waarschiinlijk van Bartel van Brienen, brouwer te Haarlem, die het in 1644 gekocht had. In 1704 werd het aangekocht door de eigenaar van Groenendaal. "De Drie Corenaren" waren ontstaan door samen-voeging van enkele percelen. Ten noorden van “de Drie Corenaren” lag de hofstede "de Driesprong". De naam verraadt de ligging: aan de driesprong, ongeveer ter plaatse van de huidige Herfstlaan. Historisch interessant is dat dit huis in 1653 aangekocht werd door Gerrit Bleeker "constrijck schilder”, waarna het van 1658-1667 eigendom was van (zijn zoon?) Dirk Bleeker, eveneens " constrijck schilder" ! In 1709 werd het door Johan d’Orville, eigenaar van Groenendaal, aangekocht.</p>
<p>Alle genoemde huizen lagen dus aan de westzijde van de Berglaan, tussen "Groenendaal" en de driesprong. De terreinen waarop zij stonden behoorden tenslotte alIemaal tot Groenendaal. Delen daarvan werden weer aangekocht door de gemeente tot vergroting van de Algemene Begraafplaats, zodat zij met de Berglaan zelf geheel in deze begraafplaats verdwenen zijn.</p>
<p>Situatie-schets</p>
<p><a href="1978 Geschiedenis van Groenendaal vóór 1913/1.png" target="_blank"><img src="1978 Geschiedenis van Groenendaal vóór 1913/1.png" style="max-width:100%; height:auto;" /></a></p>
<p><a href="1978 Geschiedenis van Groenendaal vóór 1913/2.png" target="_blank"><img src="1978 Geschiedenis van Groenendaal vóór 1913/2.png" style="max-width:100%; height:auto;" /></a></p>
